**Concepte de programa informàtic**

Per a un bon professional del desenvolupament del programari, tan important és
conèixer les tècniques bàsiques i avançades de la programació i els principals
llenguatges de programació actuals, com les eines i les estratègies que té a la
seva disposició per dur a terme una feina al més òptima possible. Per això, en
aquest mòdul es mostraran als alumnes els coneixements i es demostraran les
eines i les tècniques actuals que són més útils per ser utilitzades en el procés de
desenvolupament d’aplicacions per tal d’assolir aplicacions més eficients.

En la unitat “Desenvolupament de programari” s’introduirà un entorn de desenvolupament
de programari específic: l’Eclipse. Per mitjà d’aquesta eina concreta
es podrà experimentar la creació d’aplicacions de forma professional, fent ús
d’utilitats típiques que ofereixen la majoria d’entorns de desenvolupament, però
aplicades al cas particular d’aquest entorn (l’Eclipse). Això ha de permetre a
l’alumne aplicar els coneixements teòrics a un entorn donat.

Un altre procés importantíssim i moltes vegades menystingut en el desenvolupament
del programari és el disseny i execució de proves. S’aprendrà, doncs, en la
unitat “Optimització de programari”, la varietat de tipus de proves existents per
tal d’aprendre’n a dissenyar les que correspongui per a una aplicació definida.
En la mateixa unitat es detallarà el conjunt de documentació que hauria de tenir
tota aplicació per tal de garantir un òptim funcionament així com un manteniment
adequat. Actualment, existeixen multitud d’eines i d’utilitats integrades o no en
les eines de desenvolupament del programari que ens faciliten tot aquest procés de
prova i documentació d’aplicacions. En farem un repàs de les principals en aquest
mateix apartat.

En la unitat “Introducció al disseny orientat a objectes” estudiarem els diagrames
UML (diagrames referents a l’Unified Modeling Language), que ens permetran
documentar la part d’anàlisi i disseny de les aplicacions. Així doncs, coneixerem
les notacions que caldrà emprar per confeccionar cadascun dels principals diagrames,
així com la utilitat dels mateixos.
És imprescindible, per assolir els resultats d’aprenentatge esperats, que l’alumne
no es limiti a la lectura dels materials teòrics. Sobretot en la unitat 1, cal que
l’alumne provi l’entorn de desenvolupament Eclipse que es treballa i que faci
totes les activitats que pugui. Això permetrà adquirir les habilitats d’utilització
d’entorns concrets i la familiarització amb les eines actuals específiques existents.
Tot el mòdul permetrà a l’estudiant obtenir una visió general del procés de
desenvolupament del programari, visió imprescindible per a qualsevol programador
d’aplicacions que vulgui dedicar-se professionalment a la creació o al
manteniment d’aplicacions informàtiques.
